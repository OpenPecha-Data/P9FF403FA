uktaṃ bhagavatā yogo vāhayitavya iti bhikṣavo gocarāya prasṛtā api yogaṃ vāhayanti | te bhrāntena
hastinā sārdhaṃ samāgacchanti bhrāntenāśvena bhrāntena padātikena ca sārdhaṃ samāgacchanti
nipatanti | aśrāddhā avasphaṇḍayanti | āryāḥ kiṃ na paśyatheti | te kathayanti | yogaṃ
vāhayāmaḥ | etat prakaraṇaṃ bhikṣavo bhagavata ārocayanti |bhagavān āha | na gocarāya
prasṛtena yogo vāhayitavyaḥ |

te dvārakoṣṭhake yogaṃ vāhayanti | pracālayanti ca | aśrāddhā avasphaṇḍayanti | etat prakaraṇaṃ
bhikṣavo bhagavata ārocayanti |bhagavān āha | na dvārakoṣṭhake yogo vāhayitavyaḥ |

te prāsāde vāhayanti | sa evādīnavo bhavati |bhagavān āha | na bhikṣuṇā prāsāde yogo vāhayitavyaḥ
|

te layane vāhayanti | dhyāyināṃ kaṇṭakaśabdena cittaikāgryaṃ na labhante | etat prakaraṇaṃ bhikṣavo
bhagavata ārocayanti |bhagavān āha | na layane yogo vāhayitavyaḥ |

te araṇye bhāvayanti | coradhūrtasiṃhavyāghradvīpīnāṃ gamyā bhavanti | etat prakaraṇaṃ bhikṣavo
bhagavata ārocayanti |bhagavān āha | nāraṇye yogo bhāvayitavyaḥ |

te grāmasamīpe samāgatya bhāvayanti | aśrāddhā avasphaṇḍayanti | etat prakaraṇaṃ bhikṣavo bhagavata
ārocayanti |bhagavān āha | sa pradeśaḥ śākhābhir vā kiṭakair vā veṣṭayitavyaḥ |

veṣṭito bhavati | aśrāddhā avasphaṇḍayanti | āryāḥ kim iyaṃ vāṭiḥ karkaṭikāyā vā mūlasya vā
bhavati | etat prakaraṇaṃ bhikṣavo bhagavata ārocayanti |bhagavān āha | sa pradeśaḥ kanthābhir
vā parikhābhir vā veṣṭayitavyaḥ |

veṣṭito bhavati | aśrāddhā avasphaṇḍayanti | āryāḥ kim iyaṃ vāṭir mātuluṅgasya vā dāḍimasya
vā bhavati | te kathayanti yogaṃ vāhayāmaḥ | etat prakaraṇaṃ bhikṣavo bhagavata ārocayanti
|bhagavān āha | tasmād anujānāmi prahāṇaśālā māpayitavyā |

