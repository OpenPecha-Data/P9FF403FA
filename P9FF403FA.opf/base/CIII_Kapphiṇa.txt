tena khalu samayenāyuṣmān brāhmaṇakapphiṇo rājagṛhe viharati senikāguhāyām ekapoṣadhāvāsasaṃvāsasaṃvṛttyā
saṃghasya |

3 atha saṃbahulā bhikṣavas tad eva poṣadhe paṃcadaśyāṃ poṣadhāmukhe sanniṣaṇṇāḥ sannipatitā
yadbhūyasā āyuṣmantaṃ brāhmaṇakapphiṇam āgamayamānāḥ |

athāyuṣmato brāhmaṇakapphiṇasyaitad abhavat*adya saṃghasya poṣadhaḥ pāṃcadaśikaḥ mamāpi kapphiṇasya
bhikṣoḥ poṣadhaḥ pāṃcadaśikaḥ |kin nu gaccheyaṃ saṃghasya poṣadhāmukham āhosvin na
gaccheyaṃ saṃghasya poṣadhāmukhaṃ |kin nu pratyanubhaveyaṃ saṃghena sārdhaṃ poṣadham āhosvin
na pratyanubhaveyaṃ |kin nu gaccheyaṃ saṃghasya saṃghakṛtyeṣu saṃghakaraṇīyeṣu āhosvin
na gaccheyaṃ |kin nu pratyanubhaveyaṃ saṃghena sārdhaṃ saṃghakṛtyāni saṃghakaraṇīyāny āhosvin
na pratyanubhaveyaṃ |

uktaṃ ca bhagavatāśuddhasya hi sadā phalgu sadā śuddhasya poṣadhaḥ |śucikarmaṇo hi śuddhasya
tasya saṃpadyate vratam || iti |

śuddho ’ham asmi paramayā śuddhyā samanvāgataḥ |

atha bhagavān āyuṣmato brāhmaṇakapphiṇasya cetasā cittam ājñāya veṇuvane ’ntarhitaḥ senikāguhāyāṃ
pratyaṣṭhāt* āyuṣmato brāhmaṇakapphiṇasya purata evaṃ cāha |

nanu te kapphiṇa ekākino rahogatasya pratisaṃlīnasyaivaṃ cetasi cetaḥparivitarka udapādi |adya
saṃghasya poṣadhaḥ pāṃcadaśikaḥ mamāpi kapphiṇasya bhikṣoḥ poṣadhaḥ pāṃcadaśikaḥ pūrvavad
yāvat* tasya saṃpadyate vratam iti | śuddho ’ham asmi paramayā śuddhyā samanvāgata iti
|evaṃ bhadanta |

tvaṃ tāvat kapphiṇa na gamiṣyasi saṃghasya poṣadhāmukhaṃ ko ’nyo gamiṣyati |tvaṃ na pratyanubhaviṣyasi
saṃghena sārdhaṃ poṣadhaṃ ko ’nyaḥ pratyanubhaviṣyati |tvaṃ na gamiṣyasi saṃghasya
saṃghakṛtyeṣu saṃghakaraṇīyeṣu ko ’nyo gamiṣyati |tvaṃ na pratyanubhaviṣyasi saṃghena
sārdhaṃ saṃghakṛtyāni saṃghakaraṇīyāni ko ’nyaḥ pratyanubhaviṣyati |

gaccha tvaṃ kapphiṇa saṃghasya poṣadhāmukhaṃ mā na gaccha |pratyanubhava tvaṃ saṃghena sārdhaṃ
poṣadhaṃ mā na pratyanubhava |gaccha tvaṃ kapphiṇa saṃghasya saṃghakṛtyeṣu saṃghakaraṇīyeṣu
mā na gaccha |pratyanubhava tvaṃ saṃghena sārdhaṃ saṃghakṛtyāni saṃghakaraṇīyāni mā na
pratyanubhava |

atha bhagavān āyuṣmantaṃ brāhmaṇakapphiṇa ādāya yena poṣadhāmukhaṃ tenopasaṃkrāntaḥ | upasaṃkramya
purastād bhikṣusaṃghasya prajñapta evāsane niṣannaḥ |

