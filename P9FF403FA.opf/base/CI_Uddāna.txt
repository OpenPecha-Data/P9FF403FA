|| uddānam* ||tīrthikāḥ poṣadham āhuḥkiṃ na poṣadhaḥ kriyatevisaṃkete na niṣīdanti kutrapoṣadham
uddiśet* || ||

bhagavān rājagṛhe viharati veṇuvane kalandakanivāpe |

tena khalu samayena saṃbahulā rājagṛhīyakā upāsakā divādivaṃ evodyuktā abhūvan bhagavantaṃ darśanāyopasaṃkramituṃ
paryupāsanāyai |

atha saṃbahulānāṃ rājagṛhīyakānām upāsakānām etad abhavat* atiprātas tāvad asmākaṃ bhagavantaṃ
darśanāyopasaṃkramituṃ paryupāsanāyai | pratisaṃlīno bhagavān pratisaṃlīnāś ca manobhāvanīyāś
ca bhikṣavo yan nu vayaṃ yenānyatīrthikaparivrājakānām ārāmas tenopasaṃkramema |

atha saṃbahulā rājagṛhīyakā upāsakā yenānyatīrthikaparivrājakānām ārāmas tenopasaṃkrāntā upasaṃkramyānyatīrthikaparivrājakais
sārdhaṃ saṃmukhaṃ saṃmodanīṃ saṃrañjanīṃ vividhāṃ kathāṃ
vyatisāryaikānte niṣaṇṇāḥ |

athānyatamas tīrthyas tīrthyān idam avocat* kin nu bhavanto ’smākam eva niṣadyā kriyā poṣadhaś
ca prajñāyate āhosvic chramaṇānām api śākyaputrīyāṇāṃ |

athānyatamas tīrthyas tīrthyān idam avocat* asmākam eva bhavanto niṣadyā kriyā poṣadhaś ca prajñāyate
na tv eva śramaṇānāṃ śākyaputrīyāṇāṃ |

atha saṃbahulā rājagṛhīyakā upāsakāḥ saṃbahulānām anyatīrthikaparivrājakānāṃ bhāṣitaṃ nābhinandanti
na pratikrośanti anabhinandyāpratikrośya utthāyāsanebhyaḥ prakrāntāḥ |

te yena bhagavāṃs tenopasaṃkrāntāḥ upasaṃkramya bhagavataḥ pādau śirasā vanditvaikānte niṣaṇṇāḥ
| ekāntaniṣaṇṇā rājagṛhīyakā upāsakā yāvān evaiṣām abhūt saṃbahulair anyatīrthikaparivrājakais
sārdham antarākathāsamudāhāras tat sarvaṃ bhagavato vistareṇārocayanti |

evaṃ cāhur aho bata bhagavān asmākam api niṣadyāṃ kriyāṃ poṣadhaṃ ca prajñapayed anukaṃpām upādāya
|

adhivāsayati bhagavān saṃbahulānāṃ rājagṛhīyakānām upāsakānāṃ tūṣṇīṃbhāvena |

atha saṃbahulā rājagṛhīyakā upāsakā bhagavataḥ tūṣṇīṃbhāvenādhivāsanāṃ viditvā bhagavato bhāṣitam
abhinandyānumodya bhagavato ’ntikāt prakrāntaḥ |

.

